Difteri, stivkrampe, kighoste, polio og Hib Tip en ven Af: Bjarne Ørskov Lindhardt, speciallæge
Sidst fagligt opdateret: 11.08.2014

Fakta
I det danske børnevaccinationsprogram tilbydes man vaccination mod difteri, stivkrampe, polio, kighoste og Haemophilus influenzae-infektion ved 3, 5 og 12 måneders alderen, samt når barnet bliver 5 år
På grund af produktionsproblemer på Statens Serum Institut er der fra 15. januar 2014 midlertidigt indført en vaccine, som også indeholder en hepatitis B virus (HBV) komponent, og som derfor også vil beskytte barnet mod HBV-infektion
Foto af kanylle og vaccinationzoom
Sygdomme
Difteri
Difteri er en næse-halsinfektion, som skyldes difteribakterier. Bakterierne danner giftstoffer, som kan angribe hjerte-, nyre- og nervevæv. Sygdommen kan være dødelig. Under og lige efter 2. verdenskrig var der difteriepidemier i vores del af verden. Efter at vaccination blev indført i 1950'erne, er der kun forekommet enkelte tilfælde af sygdommen efter smitte i udlandet. Der er fortsat difteri i dele af Europa og i andre verdensdele
Vil du vide mere om difteri?
Stivkrampe
Stivkrampe (tetanus) skyldes en bakterie, som kan findes i jorden. Smitte kan ske, når bakterien kommer i kontakt med sår. Sygdommen smitter ikke fra person til person. Bakterien danner giftstoffer, som angriber nervesystemet og giver muskelstivhed og smertefulde kramper. Sygdommen har høj dødelighed. Den er meget sjælden i Danmark
Vil du vide mere om stivkrampe?
Kighoste
Kighoste (pertussis) er en langvarig (6-12 uger) luftvejsinfektion med kraftige hosteanfald. Sygdommen er meget smitsom - næsten 100 % fik sygdommen, før vaccinationen blev indført. Den kan være farlig for små børn - specielt spædbørn. Kighoste kan føre til hjerneskade på grund af iltmangel under hosteanfald og i sjældne tilfælde dødsfald
Vil du vide mere om kighoste?
Polio
Polio (poliomyelitis) er en virussygdom, som normalt giver forkølelsessymptomer, smerter i kroppen eller ondt i maven. Den kan give hjernebetændelse og kan føre til varige lammelser. Dødsfald forekommer. Før vaccinen kom i 1957, var der årlige polioepidemier i Danmark, hvor flere hundrede børn og unge fik varige lammelser. Op til 10 % døde. Efter at vaccination blev indført, er sygdommen helt under kontrol i vores del af verden. Europa blev erklæret poliofrit i 2002, men sygdommen er fortsat udbredt i flere lande i Afrika og Asien. Uvaccinerede personer kan blive smittet under rejser og kan smitte andre uvaccinerede efter hjemkomst
Vil du vide mere om polio?
Haemophilus influenza-infektion
Bakterien Haemophilus influenzae type b (forkortet - Hib) var den hyppigste årsag til hjernehindebetændelse hos børn under 5 år, før vaccinen blev tilgængelig. Hib kan også give andre alvorlige infektioner som lungebetændelse, ledbetændelse og strubelågsbetændelse. Efter at vaccination blev indført, er Hib-infektioner nærmest forsvundet
Vil du vide mere om Hib-infektion?
Femkomponentvaccinen
NB. På grund af produktionsproblemer på Statens Serum Institut er der fra 15. januar 2014 midlertidigt indført en Di-Te-Ki-Pol-Hib-vaccine, som også indeholder en hepatitis B virus (HBV) komponent.

Der benyttes almindeligvis en blandingsvaccine mod de fem sygdomme: difteri, stivkrampe, kighoste, polio og Hib

Vaccinerne mod difteri og stivkrampe er baseret på giftstoffer, som bakterierne danner, men den giftige virkning er fjernet
Kikhostevaccinen bestod tidligere af hele, dræbte kighostebakterier og gav mange bivirkninger i form af smerter på indstiksstedet og feber. I 1998 kom en ny kighostevaccine, som består af rensede dele af kighostebakterien, og som giver meget færre bivirkninger
Poliovaccinen består af dræbte poliovirus af de tre typer, som kan give sygdom hos mennesker
Hib-vaccinen består af dele af bakteriernes sukkerkapsel (polysakkarid) bundet til proteiner. Ingen af vaccinekomponenterne er levende. Efter tre vaccinedoser har børn varig beskyttelse mod Hib-infektion, mindst 10 års beskyttelse mod stivkrampe, difteri og polio og 5-6 års beskyttelse mod kighoste
Bivirkninger
Uro, irritabilitet, gråd, søvnighed, nedsat appetit eller utilpashed i 1-2 døgn efter vaccinationen forekommer hos op til 1 af 10 vaccinerede. I det enkelte tilfælde kan det være vanskeligt at vide, om symptomerne skyldes vaccinen eller noget andet
Rødme, hævelse og smerter på indstiksstedet forekommer også hos op til 1 af 10 efter vaccination og kan vare i flere dage; store, smertefulde reaktioner forekommer sjældent
Kortvarig feber forekommer hos op til 1 af 10 vaccinerede, men færre end 1 af 100 får feber over 39 grader; i sådanne tilfælde skal man kontakte sin læge, fordi feberen kan skyldes noget andet, som kræver behandling
Vil du vide mere?
Vil du vide mere om difteri?
Vil du vide mere om stivkrampe?
Vil du vide mere om kighoste?
Vil du vide mere om polio?
Vil du vide mere om Hib-infektion?
Kilder
Fagmedarbejdere
Bjarne Ørskov Lindhardt, Ledende overlæge, klinisk lektor, dr.med., Hvidovre Hospital, Infektionsmedicinsk afdeling
Hans Christian Kjeldsen, speciallæge i almen medicin, ph.d., praktiserende læge, ekstern lektor ved afdeling for Almen Medicin, Institut for Folkesundhed, Århus Universitet
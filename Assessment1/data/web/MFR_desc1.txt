MFR-vaccination beskytter mod mæslinger, fåresyge og røde hunde
MFR-vaccinen er en kombineret vaccine, som indeholder levende, svækket mæslinge-, fåresyge- og røde hundevirus.
MFR-vaccinen gives ved 15 måneder og 4 år, og efter to vaccinationer anses beskyttelsen for at være livslang. MFR-vaccinen bør sædvanligvis ikke gives før 15-måneders-alderen, da vaccinens effekt er usikker, så længe der er antistoffer til stede. Disse antistoffer har barnet modtaget fra moderen under graviditeten.
Ved udbrud kan vaccination gives fra 6 måneders alderen. Ifølge produktresuméet kan MFR-vaccinen anvendes fra 9-måneders-alderen, men flere internationale undersøgelser har dokumenteret, at flertallet af børn af vaccinerede mødre ikke har målbare antistoffer mod mæslinger efter 6-måneders-alderen, hvorfor vaccinen evt. kan anvendes off-label allerede fra denne alder.
Gives MFR-vaccinen før 12-måneders-alderen, betragtes den som en ekstra vaccine (egenbetaling), og barnet skal derfor vaccineres ved 15 måneder og 4 år på normal vis. Anden MFR-vaccination, MFR 2, gives pr. 1. april 2008 til alle 4-årige, både tidligere vaccinerede og børn, der menes at have haft én eller flere af sygdommene. Børn, der pr. 1. april 2008 var ældre end 4 år, gives fortsat MFR 2 i 12-års-alderen.
Vaccinedosis er hver gang 0,5 ml. Vaccinen skal gives intramuskulært eller subkutant. De foretrukne vaccinationssteder er ydersiden af øvre lår hos små børn og ydersiden af skulderen hos større børn, teenagere og voksne. Da lokale reaktioner optræder hyppigere efter subkutan end efter intramuskulær indgift, anbefales den aktuelt anvendte MFR-vaccine (MMR VaxPro®) givet intramuskulært, med mindre dette er kontraindiceret.

Vaccinen mod mæslinger, fåresyge og røde hunde er kendt under navnet MFR-vaccinen
Vaccinen er en blandingsvaccine, som består af levende, svækkede mæslinge-, fåresyge- og rødehundevirus
Efter første dosis, som gives ved 15 måneders alderen, er over 90 % af de vaccinerede beskyttede i mange år
En ny dosis gives i 4 års alderen for at sikre beskyttelsen af de sidste 10 % 
Vaccination mod mæslinger, fåresyge og røde hunde er kendt som MFR-vaccinen
Sygdommene
Mæslinger
Mæslinger (measles på engelsk - forkortet M) er vores alvorligste "børnesygdom". Sygdommen er meget smitsom. Blandt dem, som voksede op før vaccinen blev tilgængelig, fik mere end 99 % mæslinger. Sygdommen begynder med forkølelsessymptomer og høj feber efterfulgt af udslæt. Mæslinger følges ofte af komplikationer som lungebetændelse, bronkitis og mellemørebetændelse. Alvorlige følger som hjernebetændelse, varig hjerneskade og dødsfald forekommer. I hele verden dør over 700.000 børn af mæslinger hvert år. Mæslingeudbrud med dødsfald forekommer stadig blandt uvaccinerede i den vestlige verden.
Vil du vide mere om mæslinger?
Fåresyge
Fåresyge (mumps på engelsk - forkortet F) er en virusinfektion, som giver feber og hævelse i ørespytkirtlerne. Den almindeligste komplikation er fåresyge-hjernehindebetændelse, som oftest går over uden varige mén. En mere alvorlig komplikation er varig døvhed. Hvis drenge får fåresyge efter puberteten, kan virus angribe testiklerne og føre til nedsat frugtbarhed, men sandsynligvis ikke sterilitet.
Vil du vide mere om fåresyge?
Røde hunde
Røde hunde (rubella på engelsk - forkortet R) er en mild sygdom med feber og udslæt hos både børn og voksne. Men hvis en gravid kvinde, som ikke er immun smittes med røde hunde, kan sygdommen føre til alvorlige skader på fostret. Risikoen for misdannelser er over 80 % ved sygdom i første del af svangerskabet. Den hyppigste smittemåde for gravide kvinder er kontakt med børn, som har sygdommen. Ved nogle udbrud har uvaccinerede mænd været smittekilder. Derfor er det vigtigt, at alle børn vaccineres .
Vil du vide mere om røde hunde?
MFR-vaccine
Vaccinen mod mæslinger, fåresyge og røde hunde er kendt under navnet MFR-vaccinen. Vaccinen er en blandingsvaccine, som består af levende, svækkede mæslinge-, fåresyge- og røde hundevirus. Efter første dosis MFR, som almindeligvis gives ved 15 måneders alderen, har over 90 % af de vaccinerede beskyttelse i mange år - muligvis resten af livet. En ny dosis gives i 4 års alderen for at sikre beskyttelsen af de sidste 10 % og sikre langtidsbeskyttelse. Det er ikke skadeligt at vaccinere en person, som allerede har haft en eller flere af sygdommene
Bivirkninger
Kortvarige smerter, rødme og hævelse på indstiksstedet forekommer. 1-2 uger efter vaccinationen vil nogle børn få lette symptomer på de sygdomme, der vaccineres imod, men dette forekommer hos færre end 1 af 20. De almindeligste symptomer er feber og udslæt. Infektion med vaccinevirus er ikke smitsomt. De komplikationer, som forekommer, når man har sygdommene, forekommer uhyre sjældent efter vaccination
I 1997 blev der fremsat en hypotese om, at MFR-vaccine kan være årsag til autisme. Der er senere gennemført en række store undersøgelser, som alle taler stærkt imod, at MFR-vaccine skulle være årsag til autisme eller nogen anden form for hjerneskade
I 2004 er artiklen om en mulig sammenhæng mellem MFR og autisme trukket tilbage af det anerkendte tidsskrift Lancet, som oprindeligt publicerede artiklen. Der var stærk mistanke om uredelighed (snyd) i baggrundsmaterialet
Vil du vide mere?
Vil du vide mere om mæslinger?
Vil du vide mere om fåresyge?
Vil du vide mere om røde hunde?
Animationer
Vacciner
Vaccination
Kilder
Fagmedarbejdere
Bjarne Ørskov Lindhardt, Ledende overlæge, klinisk lektor, dr.med., Hvidovre Hospital, Infektionsmedicinsk afdeling
Hans Christian Kjeldsen, speciallæge i almen medicin, ph.d., praktiserende læge, ekstern lektor ved afdeling for Almen Medicin, Institut for Folkesundhed, Århus Universitet
